---
layout: it/post
title:  "In arrivo la campagna di crowdfunding per il CoderBot"
subtitle: "Il 19 febbraio 2018 parte la campagna di crowdfunding per il CoderBot, un robot per giocare a
pensare."
splash: "blog/coderbot_campagna_splash.jpg"
date: 2018-01-30 12:00:00
category: blog
tags:   news
author: CoderBot
language: it
---
Il 19 febbraio 2018 parte la campagna di crowdfunding per il CoderBot, un robot per giocare a
pensare.

![intro]({{site.baseurl}}/img/blog/coderbot_campagna_splash.jpg)

CoderBot è un robot progettato per l’uso didattico in Scuole Primarie e Secondarie. È stato
“adottato” dall’Università degli Studi di Milano-Bicocca che, con questa campagna di
crowdfunding, avvia un processo di sviluppo per rendere il CoderBot ancora più facile da
programmare, robusto e funzionale rispetto a vari obiettivi didattici. Con i contributi che
raccoglieremo attraverso questa campagna di crowdfunding miglioreremo gli aspetti legati al
software di programmazione e controllo, in modo da offrire a scuole, insegnanti, bambini e genitori
lo strumento più adatto per imparare e divertirsi al tempo stesso.

Il CoderBot è utilizzato nell’ambito delle attività di ricerca e formazione svolte dal RobotiCCS Lab,
il Laboratorio di Robotica per le Scienze Cognitive e Sociali del Dipartimento di Scienze Umane
per la Formazione “R. Massa” dell’Università di Milano-Bicocca.

Il team che segue il progetto e svilupperà il nuovo CoderBot è formato da Edoardo Datteri,
Leonardo Mariani e Roberto Previtera.

Edoardo è ricercatore universitario in filosofia della scienza e si occupa di filosofia dell’Intelligenza
Artificiale e delle scienze cognitive. Leonardo, professore associato, si occupa di ingegneria del
software e sistemi auto-riparanti. Infine Roberto, project manager in ambito informatico, è un
esperto di intelligenza artificiale e robotica.

Il team possiede competenze specialistiche ma allo stesso tempo differenti, così da avere il
necessario know-how per sviluppare un progetto che unisce robotica, didattica e innovazione.

«Il nostro obiettivo – dicono Edoardo, Leonardo e Roberto – è realizzare un robot didattico facile da
utilizzare e personalizzabile in base all'età degli studenti e agli obiettivi formativi dell'insegnante.
CoderBot permetterà a scuole e docenti di migliorare l'apprendimento in ambito scientifico,
informatico e tecnologico: i ragazzi potranno infatti programmare e utilizzare il robot applicando
non solo conoscenze tecniche, ma anche ragionamento astratto e metodo scientifico».

La campagna, fra l’altro, è una bella opportunità per scuole e insegnanti: infatti, tra le ricompense
previste per quanti vorranno sostenere il progetto, ci sono sia il CoderBot stesso, sia workshop
formativi per imparare a usarlo e programmarlo per le attività in classe. Inoltre, tra le ricompense
pensate per le scuole ci sono flotte da 4 e 10 CoderBot che possono essere utilizzate per didattica
interattiva con gruppi numerosi di studenti.


### La campagna durerà dal 19 febbraio al 26 aprile 2018 e si svolgerà sulla piattaforma DeRev.
### L’obiettivo è raccogliere 5.000 euro.

### Dal 19 febbraio puoi sostenere il progetto con una donazione collegandoti all’indirizzo
### [www.derev.com/coderbot](http://www.derev.com/coderbot) e ricevendo in cambio le ricompense che abbiamo pensato per te.


Sul sito ufficiale di CoderBot trovi informazioni e approfondimenti: [www.coderbot.org](http://www.coderbot.org)
